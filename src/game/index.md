# ***Immagina***

## **Gioco di ruolo analogico**

![immagine.png](https://nextcloud03.webo.hosting/s/6KJyw7i5NpQJa23/download/immagine.png)

> **v0.2 “*Cyanea capillata*” – 8 dicembre 2023**

### Di che si tratta?

Questo è un gioco di ruolo analogico che enfatizza meccaniche minimali e massima fiducia al tavolo e che, per dirimere le situazioni di incertezza in modo equo e verosimile (“verosimile” rispetto al mondo di gioco concordato), si basa sull’operato di una persona che fa da arbitro imparziale.

Per esempio, se nel vostro mondo condiviso esiste la magia è importante che ogni partecipante lo capisca e sia d’accordo su come essa funzioni o sia disponibile a lasciare l’ultima parola all’arbitro.

### Cosa occorre per giocare?

Un’ambientazione condivisa, un po’ di materiale di cancelleria per prendere appunti e dadi poliedrici: d4, d6, d8, d10, d12 e d20.

Per giocare in modalità “solitario” non serve altro! Altrimenti, raduna delle persone dal tuo giro di amicizie e date inizio al divertimento!

Le sessioni dovrebbero avere luogo in un posto tranquillo, dove sia possibile concentrarsi e ascoltarsi, e l’atmosfera deve essere inclusiva.

Snack e bevande a piacere!

### Chi fa cosa?

Con più partecipanti, una persona deve giocare come arbitro, facendo così da tramite tra il mondo di gioco e i personaggi principali, quelli creati dalle altre persone partecipanti. In modalità “solitario”, invece, sei responsabile sia delle azioni del tuo personaggio principale che dell’interpretazione delle reazioni del mondo.

### Come si crea un personaggio principale?

Un personaggio principale è contraddistinto da quattro espressioni: atletica, combattimento, furtività e volontà. Ciascuna va associata a un dado espressione: all’inizio, vanno assegnati due d4, un d6 e un d8 (più facce ha il dado e meglio è).

Un simile personaggio ha poi un livello da 1 a 4: più è alto il suo livello e più quel personaggio è esperto. Ogni livello dà un dado livello: d4 al 1°, d6 al 2°, d8 al 3° e d10 al 4°.

Vanno quindi decise la sua occupazione, ossia la sua professione o attività, e un’organizzazione a cui legarlo e da cui può trarre supporto e contatti.

Infine, dagli un nome.

### Come si gioca?

Il flusso di gioco si articola più o meno così:

* L’arbitro allestisce la scena.
* Le altre persone partecipanti dichiarano ciascuna le azioni del rispettivo personaggio e indicano l’obiettivo che vorrebbero centrare.
* Si risolvono le azioni rischiose, integrando nella scena le varie risoluzioni, e poi si riparte.

#### Allestire la scena

L’arbitro prepara la scena, descrivendo apparenza fisica e condotta dei personaggi presenti che non sono mossi dalle altre persone al tavolo, oltre a ogni fattore che potrebbe aiutare queste ultime nelle loro scelte. Chi vuole fa domande chiarificatrici e, raggiunta una comprensione condivisa, l’arbitro chiede qualcosa del tipo: «Che fate?»

#### Dichiarare azioni e obiettivi desiderati

A turno, chi non gioca come arbitro esplicita le intenzioni del proprio personaggio e cosa vorrebbe cambiare “qui e ora” e l’arbitro decide l’ordine di risoluzione delle azioni, narrandone gli esiti.

### Come muta un personaggio principale?

In gioco, i personaggi principali potrebbero prendere delle condizioni, fisiche o mentali, che hanno un peso diegetico e sono cancellabili solo ricorrendo alle appropriate modalità di recupero.

Se il proprio personaggio ha una o più condizioni attive, i tiri pertinenti saranno penalizzati. La 5<sup>a</sup> e ultima condizione è “a pezzi”, che rompe la “plot armor” di un personaggio rendendolo prono alla morte e incapace di fare granché senza aiuto.

#### Avanzamento

L’avanzamento è tracciato con l’acquisizione di beni materiali e relazioni sociali e con la “crescita” dei dadi espressione e dei dadi livello.

Se fallisci un tiro per un’azione rischiosa, il tuo personaggio commette un errore (e) collegato all’espressione usata. A 10 errori (e10) il conteggio ritorna a 0 errori (e0), ma il dado espressione di quell’espressione “cresce” di una taglia: d4 › d6 › d8 › d10.

Il dado livello, invece, “cresce” in automatico di una taglia alla fine di ogni arco narrativo.

### Come si risolvono le azioni rischiose?

Le azioni prive di rischio o di opposizione hanno luogo liberamente ed è consentito ricorrere a un’attenta pianificazione e al posizionamento narrativo per eliminare totalmente gli ostacoli.

Tuttavia, quando resta una chance di fallire o un personaggio che non è mosso dall’arbitro affronta un conflitto diretto, chi muove quel personaggio deve tirare due dadi per determinare l’esito della sua azione: uno è il dado espressione dell’espressione stabilita dall’arbitro in base a una sua valutazione della situazione e uno è il dado livello stabilito dal livello del personaggio.

L’arbitro potrebbe decidere, viste le circostanze, che un personaggio abbia un vantaggio o uno svantaggio in virtù della sua occupazione, dell’organizzazione a cui è legato o di altri fattori situazionali: se è così, al tiro andrà applicato un modificatore, rispettivamente un +2 o un ˗2.

Risolte tutte le azioni, le persone interessate prendono nota dei cambiamenti avvenuti nei personaggi e/o nell’ambiente e si riparte da capo.

### Esiti delle azioni rischiose

Il totale del tiro determina l’esito dell’azione:

* 6- è un fallimento!
* 7-9 è un successo a un costo!
* 10+ è un successo!

Con un 6- o un 7-9 va aggiunta una complicazione, da scegliere direttamente o a caso con un d20:

| **1-5** | **6-10** | **11-15** | **16-20** |
|-----|------|-------|-------|
| Frapponi una scelta | Consuma una risorsa | Palesa una avversità | Infliggi del danno |

### Responsi oracolari

Per affidare una risposta alla sorte, tirare un d12:

| **1-2** | **3-4** | **5-6** | **7-8** | **9-10** | **11-12** |
|-----|-----|-----|-----|------|-------|
| No e | No | No, ma | Sì, ma | Sì | Sì e |

### Licenza e attribuzioni

[Francesco Catenacci](https://github.com/Medusa) – 2023 – [CC BY-NC-SA 4.0](https://creativecommons.org/licenses/by-nc-sa/4.0/deed.it). Fatto con [*Nextcloud Office*](https://nextcloud.com/it/office/). Basato su [*Journeyman*](https://neverendingpretending.net/tag/journeyman-engine.html) di Zac Bir. Immagine derivata da [*D20D*](https://www.deviantart.com/vladar4/art/D20D-576928707) di Vladimir Arabadzhi. PDF PocketMod creato con [*PocketMod Creator*](https://github.com/mullinscr/pocketmod-creator) di Callum Mullins. Repository clonato da [*microsr*](https://github.com/brunobord/microsr) di Bruno Bord.

#### Scheda del personaggio
Una scheda del personaggio è presente nell'[*ultima release del gioco*](https://github.com/Medusa/Immagina/releases/latest).
